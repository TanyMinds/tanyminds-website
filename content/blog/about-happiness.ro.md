---
title: "Fericirea? Nu o mai căuta că nu a pierdut-o nimeni..."
date: 2020-07-02
image: images/blog/about-happiness.jpg
feature_image: images/blog/about-happiness-1.jpg
author: Tany Minds
---

Nu mai căuta fericirea că nu a pierdut-o nimeni, în orice caz pe a ta. Poate că zice cineva că și-a pierdut fericirea, dar nici în acest caz nu era a sa. Probabil a pus fericirea în altceva sau în altcineva și odată cu dispariția factorului extern a dispărut și starea de bine.

Fericirea ta este cea care îți umple sufletul de fiecare dată când te simți bine. Când te simți confortabil, când te bucuri de ce vezi, auzi, simți. Când mintea ta este destul de liberă ca să se poată umple de bucurie. Poți fi fericit singur sau cu cineva. Poți fi fericit când ți-e cald sau când ți-e răcoare. Poți fi fericit când bei apă sau cafea. Important este să nu corelezi fericirea cu ceva sau cineva.

### Proces chimic?

E bine să îți dai seama că fericirea nu este un tot întreg sau ceva continuu ci bucățele de bucurii, plăceri, frumuseți, relaxări. Mai pragmatic, fericirea este consecința unor [procese chimice din creierul nostru](https://www.ncbi.nlm.nih.gov/pmc/articles/PMC4449495/). Atunci când vom înțelege acest lucru vom înțelege că putem fi fericiți chiar și în momente grele. Nu este nevoie sa separăm: suntem fericiți sau ne este greu. Dacă în perioadele mai grele nu o să ne permitem să fim și fericiți le vom trece mai anevoios, sau deloc. Cred că știm cu toții măcar o persoană care este cronic nemulțumită. Aceste persoane nu au cum să iasă din aceste stări dacă nu permit fericirii să facă parte din rutină.

Mesajul meu este să permitem stării de bine să intre în toate lucrurile mici pe care le facem zi de zi. Ele vor unge rotițele vieții care se vor mișca mult mai armonios printre celelalte provocări.

### Fericirea este o abilitate

Nu trebuie să așteptăm ziua în care fericirea cea mare va pogorâ peste noi cu toate bucuriile vieții și nu se va termina niciodată. Trebuie să ne facem singuri micile bucurii, escapade în natură, chiar și de o zi. Plimbări zilnice care pornesc acele procese chimice din corp și ne dau starea de bine. Dacă așteptăm vacanța aia de 10 zile o dată pe an, fără să ne relaxăm, nu mai reușim să ne bucurăm de ea. Uităm cum este să fii fericit și găsim ce nu ne place și acolo. Fericirea trebuie practicată consecvent și cu perseverență, ca orice altă abilitate pe care o ai, dacă vrei să o poți face excelent.

_Photo credit: Photo by Tany Minds Art https://tanymindsart.com_