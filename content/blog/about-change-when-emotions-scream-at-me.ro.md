---
title: "Când emoțiile strigă la mine - Despre schimbare"
date: 2020-02-26
image: images/blog/about-change-when-emotions-scream-at-me.jpg
feature_image: images/blog/about-change-when-emotions-scream-at-me-1.jpg
author: Tany Minds
---

Când inima îmi bate mai cu putere, știu că trăiesc. Atunci când emoțiile strigă la mine mă răstesc și eu la ele, să se tempereze un pic. Nu funcționează această strategie, de aceea le iau mai cu binișorul. La rândul lor încep să îmi comunice de ce sunt atât de bulversate și de ce se comportă urât cu mine. Ele apar cel mai des când nu conștientizez pe deplin situația, sau când mă ia ceva prin surprindere.

Îmi place să țin sub control viața și lucrurile care mi se întâmplă. Cel mai des însă planurile nu coincid în totalitate cu realitatea. Atunci mă întâlnesc față în față cu uimirea care de cele mai multe ori se transformă în frustrare.

Cum este posibil să te ia prin surprindere ceva, dacă mereu planifici, planifici, planifici?

Simplu, te folosești mereu de aceleași premize, cunoștințe și experiențe. Vrei să planifici viitorul folosind date din trecut. Și deoarece dezvoltarea societății nu ține cont doar de tine…. Surpriză!

Acest lucru în sine nu poate fi schimbat. Poți schimba doar atitudinea cu care primești schimbarea în viața ta. Să vrei să te împaci cu această realitate. Desigur va trebui să faci ceva muncă de convingere și cu credințele tale. Va trebui să le analizezi un pic și să elimini credințele care îți sugerează că schimbarea este un lucru rău. Deoarece este foarte probabil să ai scris în gene ”schimbarea este ceva rău, ferește-te de ea”,  ”este bine așa cum este acum, te simți confortabil, chiar dacă nu ești mulțumit de ce ți se înâmplă în viață”, ”mai bine vrabia din mână decât cioara de pe gard” sau alte cuvinte care te fac să te simți bine pentru moment.

La început este greu, dar odată cu experiența vei aștepta cu nerăbdare ceva nou, ceva care să îți miște inima din loc. Mi-au plăcut cuvintele spuse de fondatorul, președintele și CEO-ul FedEx, Fred Smith: ”Eşti aşa cum eşti pentru că aşa vrei să fii. Dacă realmente ai vrea să fii altfel, ai fi deja în plin proces de schimbare”. 

_Photo credit: Photo by Tany Minds Art https://tanymindsart.com_